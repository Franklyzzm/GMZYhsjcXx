# 五十、鑒藥

《[因論七篇（並引）](https://zh.wikisource.org/wiki/%E5%9B%A0%E8%AB%96%E4%B8%83%E7%AF%87%EF%BC%88%E4%B8%A6%E5%BC%95%EF%BC%89)》唐•劉禹錫

【學習重點與要求】

1. 掌握以下成對詞語的意義：



劉子間居，有負薪之憂，食精良弗知其旨，血氣交沴，煬然焚如。客有謂予：「子病，病積日矣。乃今我裏有方士，淪跡於醫，厲者造焉而美肥，蹶者造焉而善馳。矧常病也，將子詣諸？」予然之，之醫所。切脈、觀色、聆聲，參合而後言曰：「子之病，其興居之節舛、衣食之齊（去聲）乖所由致也。今夫藏鮮能安穀，府鮮能母氣，徒為美疹之囊橐耳，我能功之。」乃出藥一丸，可兼方寸，以授予曰：「服是足以瀹昏煩而鉏蘊結，消蠱慝而歸耗氣。然中有毒，須其疾瘳而止，過當則傷和，是以微其齊也。」予受藥以餌，過信而腿能輕，痺能和，涉旬而屙養絕焉，抑搔罷焉。逾月而視分纖，聽察微，蹈危如平，嗜糲如精。或聞而慶予，且哄言曰：「子之獲是藥，幾神乎！誠難遭已。顧醫之態，多嗇術以自貴，遺患以要財，盍重求之，所至益深矣。」予昧者也，泥通方而狃既效，猜至誠而惑剿說，卒行其言。逮再餌半旬，厥毒果肆，岑岑周體，如痁作焉。悟而走諸醫，醫大吒曰：「吾固知夫子未達也。」促和蠲毒者投之，濱於殆而有喜。異日，進和藥，乃複初。

劉子慨然曰：善哉，醫乎！用毒以攻疹，用和以安神，易則兩躓，明矣。苟循往以禦變，昧於節宣，奚獨吾儕小人理身之弊而已？ 
