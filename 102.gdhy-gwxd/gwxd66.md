# 六十六、溫病條辨序

《[溫病條辨](https://zh.wikisource.org/wiki/溫病條辨)》•汪廷珍

【學習重點與要求】

1. 掌握以下成對詞語的意義：
2. 
3. 

昔淳于公有言⑴：“人之所病，病病多；医之所病，病方少。”夫病多而方少，未有甚于温病者矣。何也?六气之中⑵，君相两火无论已⑶，风湿与燥无不兼温，惟寒水与温相反，然伤寒者必病热。天下之病孰有多于温病者乎?方书始于仲景。仲景之书专论伤寒，此六气中之一气耳。其中有兼言风者，亦有兼言温者，然所谓风者，寒中之风，所谓温者，寒中之温，以其书本论伤寒也。其馀五气，概未之及，是以后世无传焉。虽然，作者谓圣，述者谓明⑷，学者诚能究其文，通其义，化而裁之，推而行之⑸，以治六气可也，以治内伤可也。亡如世鲜知十之才士⑹，以阙如为耻⑺，不能举一反三，惟务按图索骥。



盖自叔和而下，大约皆以伤寒之法疗六气之疴，御风以絺⑴，指鹿为马，迨试而辄困⑵，亦知其术之疏也。因而沿习故方，略变药味，冲和、解肌诸汤纷然著录⑶。至陶氏之书出⑷，遂居然以杜撰之伤寒治天下之六气，不独仲景之书所未言者不能发明，并仲景已定之书尽遭窜易。世俗乐其浅近，相与宗之，而生民之祸亟矣⑸。又有吴又可者，著《瘟疫论》，其方本治一时之时疫⑹，而世误以治常候之温热⑺。最后若方中行、喻嘉言诸子，虽列温病于伤寒之外，而治法则终未离乎伤寒之中。惟金源刘河间守真氏者⑻，独知热病，超出诸家，所著六书⑼，分三焦论治，而不墨守六经，庶几幽室一灯⑽，中流一柱⑾。惜其人朴而少文，其论简而未畅，其方时亦杂而不精承其后者又不能阐明其意，裨补其疏，而下士闻道若张景岳之徒⑿，方且怪而訾之。于是其学不明，其说不行。而世之俗医遇温热之病，无不首先发表，杂以消导，继则峻投攻下，或妄用温补，轻者以重，重者以死，幸免则自谓己功，致死则不言己过，即病者亦但知膏肓难挽，而不悟药石杀人。父以授子，师以传弟，举世同风，牢不可破。肺腑无语，冤鬼夜嗥，二千馀年，略同—辙，可胜慨哉!

我朝治洽学明，名贤辈出，咸知溯原《灵》、《素》⑴，问道长沙。自吴人叶天士氏《温病论》、《温病续论》出⑵，然后当名辨物⑶。好学之士咸知向方⑷，而贪常习故之流犹且各是师说，恶闻至论。其粗工则又略知疏节，未达精旨，施之于用，罕得十全。吾友鞠通吴子，怀救世之心，秉超悟之哲⑸，嗜学不厌⑹，研理务精，抗志以希古人⑺，虚心而师百氏。病斯世之贸贸也⑻，述先贤之格言，摅生平之心得⑼，穷源竟委，作为是书。然犹未敢自信，且惧世之未信之也，藏诸笥者久之⑽。予谓学者之心固无自信时也，然以天下至多之病，而竟无应病之方，幸而得之，亟宜出而公之⑾，譬如拯溺救焚，岂待整冠束发?况乎心理无异，大道不孤，是书一出，子云其人必当旦暮遇之，且将有阐明其意，裨补其疏，使夭札之民咸登仁寿者。此天下后世之幸，亦吴子之幸也。若夫《折杨》、《皇苓》⑿，听然而笑⒀，《阳春》、《白雪》，和仅数人，自古如斯。知我罪我⒁，一任当世，岂不善乎?吴子以为然，遂相与评骘而授之梓⒂。
嘉庆十有七年壮月既望⒃，同里愚弟汪廷珍谨序。
