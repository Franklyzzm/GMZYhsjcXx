# 五十七、[丹溪翁傳](https://zh.wikisource.org/wiki/%E4%B9%9D%E9%9D%88%E5%B1%B1%E6%88%BF%E9%9B%86_(%E5%9B%9B%E5%BA%AB%E5%85%A8%E6%9B%B8%E6%9C%AC)/%E5%8D%B710)

元末明初•戴良



【學習重點與要求】

1. 掌握以下成對詞語的意義：



丹溪翁者婺之義烏人也姓朱氏諱震亨字彦脩學者尊之曰丹溪翁翁自幼好學日記千言稍長從鄉先生治經為舉子業後聞許文懿公得朱子四傳之學講道八華山復往拜焉益聞道徳性命之説宏深粹宻遂為專門一日文懿謂曰吾卧病乆非精於醫者不能以起之子聰明異常人其肯遊藝於醫乎翁以母病脾於醫亦粗習及聞文懿之言即慨然曰士茍精一藝以推及物之仁雖不仕於時猶仕也乃悉焚棄向所習舉子業一於醫致力焉時方盛行陳師文裴宗元所定大觀二百九十七方翁窮晝夜是習既而悟曰操古方以治今病其勢不能以盡合苟將起度量立規矩稱權衡必也素難諸經乎然吾鄉諸醫鮮克知之者遂治裝出遊求他師而叩之乃渡浙河走呉中出宛陵抵南徐達建業皆無所遇及還武林忽有以其郡羅氏告者羅名知悌字子敬世稱太無先生宋理宗朝寺人學精於醫得金劉完素之再傳而旁通張從正李杲二家之説然性褊甚恃能厭事難得意翁徃謁焉凡數徃返不與接己而求見愈篤羅乃進之曰子非朱彦脩乎時翁已有醫名羅故知之翁既得見遂北靣再拜以謁受其所教羅遇翁亦甚懽即授以劉張李諸書為之敷揚三家之㫖而一斷於經且曰盡去而舊學非是也翁聞其言渙焉無少凝滯於胸臆居無何盡得其學以歸鄉之諸醫泥陳裴之學者聞翁言即大驚而笑且排獨文懿喜曰吾疾其遂瘳矣乎文懿得末疾醫不能療者十餘年翁以其法治之良驗於是諸醫之笑且排者始皆心服口譽數年之間聲聞頓著翁不自滿足益以三家之説推廣之謂劉張之學其論臟腑氣化有六而於濕熱相火三氣致病為最多遂以推陳致新㵼火之法療之此固髙出前代矣然有隂虚火動或隂陽兩虚濕熱自盛者又當消息而用之謂李之論飲食勞倦内傷脾胃則胃脘之陽不能以升舉并及心肺之氣陷入中焦而用補中益氣之劑治之此亦前人之所無也然天不足於西北地不滿於東南天陽也地隂也西北之人陽氣易於降東南之人隂火易於升茍不知此而徒守其法則氣之降者固可愈而於其升者亦從而用之吾恐反增其病矣乃以三家之論去其短而用其長又復叅之以太極之理易禮記通書正蒙諸書之義貫穿内經之言以尋其指歸而謂内經之言火葢與太極動而生陽五性感動之説有合其言隂道虚則又與禮記之養隂意同因作相火及陽有餘隂不足二論以發揮之其論相火有曰陽動而變隂靜而合而生水火木金土然火有二焉曰君火曰相火君火者人火也相火者天火也火内隂而外陽主乎動者也故凡動皆屬火以名而言形質相生配於五行故謂之君以位而言生於虚無守位禀命故謂之相天主生物恒於動人有此生亦恒於動然其所以恒於動者皆相火助之也見於天者出於龍雷則木之氣出於海則水之氣也具於人者寄於肝腎二部肝屬木而腎屬水也膽者肝之府膀胱者腎之府心胞絡者腎之配三焦以焦言而下焦司肝腎之分皆隂而下者也天非此火不能生人非此火不能以有生天之火雖出於木而皆本乎地故雷非伏龍非蟄海非附於地則不能鳴不能飛不能波也鳴也飛也波也動而為相火者也肝腎之隂悉具相火人而同乎天也或曰相火天人所同東垣何以指為元氣之賊又謂火與元氣不兩立一勝則一負然則如之何而可使之無勝負乎曰周子曰神發知矣五性感動而萬事出五者之性為物所感不能不動謂之動者即内經五火也相火易動五性厥陽之火又從而扇之則妄動矣火既妄動則煎熬真隂隂虚則病隂絶則死君火之氣經以暑與熱言之而相火之氣則以火言葢表其暴悍酷烈有甚於君火也故曰相火元氣之賊周子曰聖人定之以中正仁義而主靜朱子亦曰必使道心常為之主而人心每聽命焉此善處乎火者也人心聽命於道心而又能主之以靜彼五火將寂然不動而相火者惟有扶助造化而為生生不息之運用爾夫何元氣之賊哉或曰内經相火注言少隂少陽矣未嘗言及厥隂太陽而吾子言之何也曰足太陽少隂東垣嘗言之治以炒柏取其味辛能㵼水中之火戴人亦言膽與三焦肝與胞絡皆從火治此厯指龍雷之火也余以天人之火皆生於地如上文所云者實廣二公之意耳或曰内經言火者非一徃徃於六氣中見之而言臟腑者未之有也二公豈他有所據耶曰經以百病皆生於風寒暑濕燥火之動而為變者岐伯厯指病機一十九條而属火者五此非相火為病之出於臟腑者乎考之内經諸熱瞀瘛則屬之火諸狂躁越則屬之火諸病胕腫痛酸驚駭則屬之火又原病式曰諸風掉![眩](https://upload.wikimedia.org/wikipedia/commons/thumb/1/13/SKQSfont.pdf/page3392-20px-SKQSfont.pdf.jpg)屬於肝火之動也諸氣膹鬰病痿屬於肺火之升也諸溼腫滿屬於脾火之勝也諸痛痒瘡瘍屬於心火之用也是皆火之為病出於臟腑者然也噫以陳無擇之通達猶以暖熾論君火日用之火論相火是宜後人之聾瞽哉其論陽有餘隂不足有曰人受天地之氣以生天之陽氣為氣地之隂氣為血然氣常有餘而血常不足何為其然也天大也為陽而運於地之外地居天之中為隂而天之大氣舉之日實也屬陽而運於月之外月缺也屬隂而禀日之光以為明者也則是地之隂已不勝夫天之陽月之隂亦不敵於日之陽天地日月尚然而况於人乎故人之生男子十六嵗而精通女子十四嵗而經行是有形之後猶有待於乳哺水穀之養而後隂可與陽配成乎人而為人之父母古人必近三十二十而後嫁娶者可見隂氣之難於成而古人之善於保養也錢仲陽於腎有補而無㵼其知此意者乎又按禮記注曰人惟五十然後養隂者有以加内經年至四十隂氣自半而起居衰矣男子六十四嵗而精絶女子四十九嵗而經斷夫以隂氣之成止為三十年之運用而竟已先虧可不知所保養也經曰陽者天也主外隂者地也主内故陽道實隂道虚斯言豈欺我哉或曰逺取諸天地日月近取諸男女之身曰有餘曰不足吾已知之矣人在氣交之中今欲順隂陽之理而為攝養之法如之何則可曰主閉藏者腎也司疎泄者肝也二臟皆有相火而其系上屬於心心君火也為物所感則易於動心動則相火翕然而隨聖賢教人收心養心其㫖深矣天地以五行更迭衰旺而成四時人之五臟六腑亦應之而衰旺四月屬巳五月屬午為火大旺火為肺金之夫火旺則金衰六月屬未為土大旺土為水之夫土旺則水衰况腎水嘗藉肺金為母以補助其不足古人於夏月必獨宿而淡味兢兢業業保養金水二藏正嫌火土之旺爾内經又曰冬藏精者春不病温十月屬亥十一月屬子正火氣潛伏閉藏以養其本然之真而為來春升動發生之本若於此時不恣欲以自戕至春升之際根本壯實氣不輕浮尚何病之可言哉於是翁之醫益聞四方以病來迎者遂輻凑於道翁咸往赴之其所治病凡幾病之狀何如施何良方飲何藥而愈自前至今驗者何人何縣里主名得諸見聞班班可紀浦江鄭義士病滯下一夕忽昏仆目上視溲注而汗㵼翁診之脉大無倫即告曰此隂虚陽暴絶也葢得之病後酒且内然吾能愈之急命治人參膏而且促灸其氣海頃之手動又頃而唇動及參膏成三飲之甦矣其後服參膏盡數斤病已天台周進士病惡寒雖暑亦必以綿蒙其首服附子數百增劇翁診之脉滑而數即告曰此熱甚而反寒也乃以辛涼之劑吐痰一升許而蒙首之綿減半仍用防風通聖飲之愈周固喜甚翁曰病愈後須淡食以養胃内觀以養神則水可生火可降否則附毒必發殆不可救彼不能然後告疽發背死浙省平章南征閩粤還病反胃醫以為可治翁診其脉告曰公之病不可言也即出獨告其左右曰此病得之驚後而使内火木之邪相挾氣傷液亡腸胃枯損食雖入而不化食既不化五臟皆無所禀去此十日死果如言鄭義士家一少年秋初病熱口渴而妄語兩顴火赤醫作大熱治翁診之脉弱而遲告曰此作勞後病温惟當服補劑自己今六脉皆摶手必涼藥所致竟以附子湯啜之應手而瘥浙東憲幕傅氏子病妄語時若有所見其家妖之翁切其脉告曰此病痰也然脉虚![弦](https://upload.wikimedia.org/wikipedia/commons/thumb/1/13/SKQSfont.pdf/page2959-20px-SKQSfont.pdf.jpg)而沉數葢得之當暑飲酸又大驚傳曰然嘗夏因勞而甚渴恣飲梅水一二升又連得驚數次遂病翁以治痰補虛之劑處之旬浃愈里人陳時叔病脹腹如斗醫用利藥轉加翁診之脉數而濇告曰此得之嗜酒嗜酒則血傷血傷則脾土之隂亦傷胃雖受穀不能以轉輸故陽升隂降而否矣陳曰某以嗜酒前後溲見血者有年翁用補血之劑投之驗權貴人以㣲疾來召見翁至坐堂中自如翁診其脉不與言而出使詰之則曰公病在死法中不出三月且入鬼録顧猶有驕氣耶後果如期死一老人病目無見使來求治翁診其脉㣲甚為製人參膏飲之目明如常時後數日翁復至忽見一醫在庭煉礞石問之則已服之矣翁愕曰此病得之氣大虚今不救其虚而反用礞石不出此夜必死至夜參半氣奄奄不相屬而死一男子病小便不通醫治以利藥益甚翁診之右寸頗![弦](https://upload.wikimedia.org/wikipedia/commons/thumb/1/13/SKQSfont.pdf/page2959-20px-SKQSfont.pdf.jpg)滑曰此積痰病也積痰在肺肺為上焦而膀胱為下焦上焦閉則下焦塞譬如滴水之器必上竅通而後下竅之水出焉乃以法大吐之吐已病如失一婦人病不知人稍蘇即號叫數四而復昏翁診之肝脉![弦](https://upload.wikimedia.org/wikipedia/commons/thumb/1/13/SKQSfont.pdf/page2959-20px-SKQSfont.pdf.jpg)數而且滑曰此怒心所為葢得之怒而强酒也詰之則不得於夫每遇夜引滿自酌解其懐翁治以流痰降火之劑而加香附以散肝分之鬱立愈一女子病不食面北卧者且半載醫告術窮翁診之肝脉![弦](https://upload.wikimedia.org/wikipedia/commons/thumb/1/13/SKQSfont.pdf/page2959-20px-SKQSfont.pdf.jpg)出左口曰此思男子不得氣結於脾故耳叩之則許嫁夫入廣且五年翁謂其父曰是病惟怒可解葢怒之氣擊而屬木故能衝其土之結今苐觸之使怒耳父以為不然翁入而掌其面者三責以不當有外思女子號泣大怒怒己進食翁復潛謂其父曰思氣雖解然必得喜則庶不再結乃詐以夫有書旦夕且歸後三月夫果歸而病不作一婦人産後有物不上如衣裾醫不能喻翁曰此子宫也氣血虚故隨子而下即與黄茋當歸之劑而加升麻舉之仍用皮工之法以五倍子作湯洗濯皴其皮少選子宫上翁慰之曰三年後可再生兒無憂也如之一貧婦寡居病癩翁見之惻然乃曰是疾世號難治者不守禁忌耳是婦貧而無厚味寡而無欲庶幾可療也即自具藥療之病愈後復投四物湯數百遂不發動翁之為醫皆此類也葢其遇病施治不膠於古方而所療皆中然於諸家方論則靡所不通他人靳靳守古翁則操縱取舍而卒與古合一時學者咸聲隨影附翁教之亹亹忘疲一日門人趙良仁問太極之㫖翁以隂陽造化之精㣲與醫道相出入者論之且曰吾於諸生中未嘗論至於此今以吾子所問故偶及之是葢以道相告非徒以醫言也趙出語人曰翁之醫其殆橐籥於此乎羅成之自金陵來見自以為精仲景學翁曰仲景之書收拾於殘篇斷簡之餘然其間或文有不備或意有未盡或編次之脱落或義例之乖舛吾每觀之不能以無疑因畧摘疑義數條以示羅尚未悟及遇治一疾翁以隂虚發熱而用益隂補血之劑療之不三日而愈羅乃歎曰以某之所見未免作傷寒治今翁治此猶以芎歸之性辛温而非隂虚者所宜服又况汗下之悮乎翁春秋既髙乃狥張翼等所請而著格致餘論局方發揮傷寒辨疑本草衍義補遺外科精要新論諸書學者多誦習而取則焉翁簡慤貞良剛嚴介特執心以正立身以誠而孝友之行實本乎天質奉時祀也訂其禮文而敬蒞之事母夫人也時其節宣以忠養之寧歉於已而必致豐於兄弟寧薄於己子而必施厚於兄弟之子非其友不友非其道不道好論古今得失慨然有天下之憂世之名公卿多折節下之翁為直陳治道無所顧忌然但語及榮利事則拂衣而起與人交一以三綱五紀為去就嘗曰天下有道則行有枝葉天下無道則辭有枝葉夫行本也辭從而生者也茍見枝葉之辭去本而末是務輒怒溢顔靣若將凂焉翁之卓卓如是則醫又特一事而已然翁講學行事之大方已具吾友宋太史濓所為翁墓誌兹故不録而竊録其醫之可傳者為翁傳庶使後之君子得以互考焉
 　論曰昔漢嚴君平博學無不通賣卜成都人有邪惡非正之問則依蓍龜為陳其利害與人子言依於孝與人弟言依於順與人臣言依於忠史稱其風聲氣節足以激貪而厲俗翁在婺得道學之源委而混迹於醫或以醫來見者未嘗不以葆精毓神開其心至於一語一黙一出一處凡有闗於倫理者尤諄諄訓誨使人奮迅感慨激厲之不暇左丘明有云仁人之言其利![⿰氵専 -- 溥](https://upload.wikimedia.org/wikipedia/commons/thumb/1/13/SKQSfont.pdf/page3213-20px-SKQSfont.pdf.jpg)哉信矣若翁者殆古所謂直諒多聞之益友又可以醫師少之哉













