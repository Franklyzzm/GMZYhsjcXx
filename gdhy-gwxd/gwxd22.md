# 二十二、風賦

 •[宋玉](https://zh.wikisource.org/wiki/%E9%A2%A8%E8%B3%A6_(%E5%AE%8B%E7%8E%89))

【學習重點與要求】

1. 掌握以下成對詞語的意義：
1. 

楚襄王遊於蘭臺之宮，宋玉、景差侍。有風颯然而至，王迺披襟而當之，曰：「快哉此風！寡人所與庶人共者邪？」宋玉對曰：「此獨大王之風耳，庶人安得而共之！」 

王曰：「夫風者，天地之氣，溥暢而至，不擇貴賤高下而加焉。今子獨以爲寡人之風，豈有説乎？」宋玉對曰：「臣聞於師：枳句來巢，空穴來風。其所托者然，則風氣殊焉。」 

王曰：「夫風，安生始哉？」宋玉對曰：「夫風生於地，起於青蘋之末，侵淫谿谷，盛怒於土囊之口，緣太山之阿，舞於松柏之下，飄忽淜滂，激颶熛怒。耾耾雷聲，回穴錯迕，蹶石伐木，梢殺林莽。至其將衰也，被麗披離，衝孔動楗，眴煥粲爛，離散轉移。故其清涼雄風，則飄舉升降，乘淩高城，入於深宮。抵花葉而振氣，徘徊於桂椒之間，翺翔於激水之上。將擊芙蓉之精，獵蕙草，離秦蘅，概新夷，被荑楊，回穴衝陵，蕭條眾芳。然後徜徉中庭，北上玉堂，躋於羅幢，經於洞房，乃得爲大王之風也。故其風中人，狀直憯憯惏慄，清涼增欷。清清冷冷，愈病析酲，發明耳目，寧體便人。此所謂大王之雄風也。」 

王曰：「善哉論事！夫庶人之風，豈可聞乎？」宋玉對曰：「夫庶人之風，塕然起於窮巷之間，堀堁揚塵，勃鬰煩冤，衝孔襲門。動沙堁，吹死灰，駭渾濁，揚腐餘，邪薄入甕牖，至於室廬。故其風中人，狀直憞混鬰邑，驅溫致濕，中心慘怛，生病造熱。中唇爲胗，得目爲篾，啗齰嗽獲，死生不卒。此所謂庶人之雌風也。」



