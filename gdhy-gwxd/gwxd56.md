# 五十六、[贈醫師葛某序](https://zh.wikisource.org/wiki/%E6%AC%BD%E5%AE%9A%E5%8F%A4%E4%BB%8A%E5%9C%96%E6%9B%B8%E9%9B%86%E6%88%90/%E5%8D%9A%E7%89%A9%E5%BD%99%E7%B7%A8/%E8%97%9D%E8%A1%93%E5%85%B8/%E7%AC%AC538%E5%8D%B7)

明•宋濂



【學習重點與要求】

1. 掌握以下成對詞語的意義：

古之醫師，必通於三世之書。所謂三世者，一曰鍼灸， 二曰《神農本草》，三曰《太素脈訣》。脈訣所以察證，《本草》 所以辨藥，鍼灸所以去疾，非是三者，不可以言醫。故 記禮者有云：「醫不三世，不服其藥也。」傳經者既明載 其說，復斥其非，而以父子相承三世為言，何其惑歟？ 夫醫之為道，必志慮淵微，機穎明發，然後可與於斯， 雖其父不能傳其子也。吾鄉有嚴生者，三世業醫矣。 其為醫專事乎《大觀》之方，他皆憒憒絕弗之省。又有 朱聘君，家世習儒，至聘君始以醫鳴，醫家諸書，則無 不精覽。一少年病肺氣上喀喀鳴，喉中急則唾，唾血 成縷。嚴曰：「此瘵也。」後三月死。聘君曰：「非也。氣升而腴， 中失其樞，火官司令，爍金于爐，是之謂肺痿，治之生。」 已而果生。一六十翁患寒熱，初毛洒淅，齒擊下上，熱 繼之，盛如蒸甑。嚴曰：「此痰也，不治將差。」聘君曰：「非也。 脈淫以芤，數復亂息，外彊中乾，禍作福極，是之謂解 㑊。藥之則瘳，不藥則劇。」已而果劇，治乃愈。一婦女有 噦疾，每吐涎數升，腥觸人，人近亦噦。嚴曰：「此寒噦也， 法宜溫。」聘君曰：「非也。陰陽未平，氣苞血聚，其勢方格， 靡有攸處，是之謂惡阻。在法不當治，久則自寧，且生 男。」言後輒驗。夫嚴生之醫三世矣，聘君則始習為之， 而優劣若是者，醫其可以世論否耶？嗟夫，昔之名醫 眾矣，未暇多論，若華元佗、若張嗣伯、若許智藏，其治 證皆入神，初不聞其父子相傳也。自傳經惑於是非， 使《禮經》之意晦而不白，三千年矣。世之索醫者，不問 其通書與否，見久於其業者，則瞀瞀焉從之。人問其 故，則曰：「是記《禮》者云爾也。其可乎哉？」葛生某，淮之鉅 族也，明於醫，三世之書皆嘗習而通之。出而治疾，決 死生，驗差劇，若燭照而龜卜無爽也者。士或不能具 藥，輒注之，不索其償，士君子翕然稱譽之。名上丞相 府，賜七品服，俾提舉諸醫官，有疾者遂倚之以為命。 嗚呼！若葛生者，其無愧古之醫師者歟！























