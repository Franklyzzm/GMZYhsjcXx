# 四十七、黃帝內經素問序

《黃帝內經素問注》•唐•王冰

【學習重點與要求】

1. 掌握以下成對詞語的意義：



夫釋縛脫艱，全真導氣，拯黎元於仁壽，濟羸劣以獲安者，非三聖道，則不能致之矣。孔安國序《尚書》曰：「伏羲、神農、黃帝之書，謂之三墳，言大道也。」班固《漢書·藝文志》曰：「《黃帝內經》十八卷。」《素問》即其經之九卷也，兼《靈樞》九卷，乃共數焉。雖復年移代革，而授學猶存，懼非其人，而時有所隱。故第七一卷，師氏藏之，今之奉行，惟八卷耳。然而其文簡，其意博，共理奧，其趣深。天地之象分，陰陽之候列，變化之由表，死生之兆彰。不謀而遐邇自同，勿約而幽明斯契。稽其言有徵，驗之事不忒，誠可謂至道之宗，養生之始矣。假若天機迅發，妙識元通，蕆謀雖屬乎生知，標格亦資乎詁訓，未嘗有行不由徑，出不由戶者也。然刻意研精，探微索隱，或識契真要，則目牛無全，故動則有成，猶鬼神幽讚，而命世奇傑，時時閑出焉。則周有秦公，漢有淳于公，魏有張公華公，皆得斯妙道者也。咸日新其用，大濟烝人，華葉遞榮，聲實相副，蓋教之著矣，亦天之假也。冰弱齡慕道，夙好養生，幸遇真經，式為龜鏡。而世本紕繆，篇目重疊，前後不倫，文義懸隔，施行不易，披會亦難，歲月既淹，襲以成弊。或一篇重出，而別立二名，或兩論並吞，而都為一目：或問答未已，別樹篇題；或脫簡不書，而云世闕。重合經而冠針服，並方宜而為欬篇，隔虛實而為逆從，合經絡而為論要，節皮部為經絡，退至道以先針，諸如此流，不可勝數。且將升岱嶽。非逕奚為？欲詣扶桑，無舟莫適。乃精勤博訪，而並有其人，歷十二年，方臻理要，詢謀得失，深遂夙心。時於先生郭子齋堂受得先師張公秘本，文字昭晰義理環周，一以參詳，羣疑冰釋。恐散於末學，絕彼師資，因而撰注，用傳不朽。兼舊藏之卷，合八十一篇二十四卷，勒成一部，冀乎究尾明首，尋注會經，開發童蒙，宣揚至理而已。其中簡脫文斷，義不相接者，搜法語經論所有，遷移以補其處。篇目墜缺，指事不明者，量其意趣，加字以昭其義。篇論吞並，義不相涉，闕漏名目者，區分事類，別目以冠其首。君臣請問，禮義乖失者，考校尊卑，增益以光其意。錯簡碎文，前後重疊者，詳其指趣，削去繁雜，以存其要。辭理秘密，難粗論述者，別撰元珠，以陳其道。凡所加字，皆朱書其文，使今古必分，字不雜糅，庶厥昭彰聖旨，敷暢元言，有如列宿高懸，奎張不亂，深泉淨瀅，鱗介咸分，君臣無夭枉之期，夷夏有延齡之望。俾工徒勿誤，學者惟明，至道流行，徽音標累屬，幹載之後，方知大聖之慈惠無窮。

時大唐寶應元年歲次壬寅序。 
