# 九、《老子》六則

《[老子](https://zh.wikisource.org/wiki/%E8%80%81%E5%AD%90_(%E6%A0%A1%E8%A9%81%E7%89%88))》

【學習重點與要求】

1. 掌握以下成對詞語的意義：



## （一）道經 第二章

天下皆知美之為美。斯惡已。皆知善之為善。斯不善已。有無相生。難易相成。長短相形。高下相盈。音聲相和。前後相隨。是以聖人處無為之事。行不言之教。萬物作而不為始。生而不有。為而不恃。功成而弗居。夫唯弗居。是以不去。







## （二）道經 第四章

道沖。而用之或不盈。淵兮。似萬物之宗。湛兮。似或存。吾不知誰之子。象帝之先。







## （三）道經 第十二章

五色令人目盲。五音令人耳聾。五味令人口爽。馳騁畋獵。令人心發狂。難得之貨。令人行妨。是以聖人為腹不為目。故去彼取此。





## （四）道經 第二十二章

曲則全。枉則直。漥則盈。敝則新。少則得。多則惑。是以聖人抱一為天下式。不自見。故明。不自是。故彰。不自伐。故有功。不自矜。故能長。夫唯不爭。故天下莫能與之爭。古之所謂曲則全者。豈虛言哉。誠全而歸之。



## （五）道經 第三十六章

將欲歙之。必固張之。將欲弱之。必固強之。將欲廢之。必固舉之。將欲取之。必固與之。是謂微明。柔弱勝剛強。魚不可脫於淵。國之利器不可以示人。



## （六）德經 第七十七章

天之道。其猶張弓與。高者抑之。下者舉之。有餘者損之。不足者補之。天之道。損有餘而補不足。人之道。則不然。損不足以奉有餘。孰能有餘以奉天下。唯有道者。是以聖人為而不恃。功成而不處。其不欲見賢。