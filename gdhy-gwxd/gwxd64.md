# 六十四、與薛壽魚書

《[小倉山房文集](https://zh.wikisource.org/wiki/%E5%B0%8F%E5%80%89%E5%B1%B1%E6%88%BF%E6%96%87%E9%9B%86/19)》•袁枚

【學習重點與要求】

1. 掌握以下成對詞語的意義：
2. 
3. 



談何容易，天生一不朽之人，而其子若孫必欲推而納之於必朽之處，此吾所為緒緒而悲也。夫所謂不朽者，非必周、孔而後不朽也。羿之射，秋之弈，俞跗之醫，皆可以不朽也。使必待周、孔而後可以不朽，則宇宙間安得有此紛紛之周、孔哉！

子之大父一瓢先生，醫之不朽者也，高年不祿。僕方思輯其梗概以永其人。而不意寄來墓誌，無一字及醫，反托於與陳文恭公講學云云。嗚呼，自是而一瓢先生不傳矣，朽矣！夫學在躬行，不在講也。聖學莫如仁，先生能以術仁其民，使無夭劄，是即孔子老安少懷之學也。素位而行，學孰大於是！而何必舍之以他求？陽明勳業爛然，胡世寧笑其多一講學。文恭公亦復為之，於余心猶以為非。然而文恭，相公也。子之大父，布衣也。相公借布衣以自重，則名高；而布衣挾相公以自尊，則甚陋。今執途之人而問之曰：「一瓢先生非名醫乎？」雖子之仇，無異詞也。又問之曰：「一瓢先生其理學乎？」雖子之戚，有異詞也。子不以人所共信者傳先人，而以人所共疑者傳先人，得毋以「藝成而下」之說為斤斤乎？

不知藝即道之有形者也。精求之，何藝非道？貌襲之，道藝兩失。燕噲、子之何嘗不托堯、舜以鳴高，而卒為梓匠輪輿所笑。醫之為藝，尤非易言。神農始之，黃帝昌之，周公使塚宰領之，其道通於神聖。今天下醫絕矣，惟講學一流轉未絕者，何也？醫之效立見，故名醫百無一人；學之講無稽，故村儒舉目皆是。子不尊先人於百無一人之上，而反賤之於舉目皆是之中，過矣！

即或衰年無俚，有此附會，則亦當牽連書之，而不可盡沒其所由來。僕昔疾病，性命危篤，爾時雖十周、程、張、朱何益？而先生獨能以一刀圭活之。僕所以心折而信以為不朽之人也。慮此外必有異案良方，可以拯人，可以壽世者，輯而傳焉，當高出語錄陳言萬萬。而乃諱而不宣，甘舍神奇以就臭腐，在理學中未必增一偽席，而方伎中轉失一真人矣。豈不悖哉，豈不惜哉！
